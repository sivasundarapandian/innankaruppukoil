<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>History - Tamil Temple</title>
</head>

</html>
<body>
    <h1>Temple History</h1>
    <p>மதுரை மாவட்டம் உசிலம்பட்டி வட்டம் நல்லத் தேவன் பட்டி கல்யாணபட்டியில் அமைந்துள்ள இன்னான் கருப்புக் கோவில் மற்றும் கூல் நாயக்கன் பட்டி போத்தம்பட்டியில் அமைந்துள்ள சங்கிலி சீலக்காரி கோவில் பற்றிய ஆய்வுக் கட்டுரையை எனது பாட்டனார் தெய்வத்திரு சிங்கப்பூர் ச.ஒய்யணன்  எனது தந்தை தெய்வத்திரு ஒ.சங்கையா அவர்களை வணங்கி இந்த ஆய்வுக் கட்டுரையை எழுதுகிறேன்.</p>
    <p>இது தமிழ் பண்பாட்டின் முக்கியமான கோவில் வரலாறு. முன்னொரு காலத்தில் சுமார் 300 ஆண்டுகளுக்கு முன்பு சிவகங்கை சீமை நாட்டரசன் கோட்டையில் நமது முப்பாட்டன் சடையன் மற்றும் பாட்டி கருப்பாயி ஆயிரம் கண்ணுடைய நாயகி நல்லதொரு கண்ணாத்தாளை குலதெய்வமாக வழிபட்டு வந்துள்ளனர். நமது பாட்டன் முப்பாட்டன் சடையன் இறந்த பிறகு பாட்டி கருப்பாயி 21 தெய்வங்களை வளசரக்கூடையில் எடுத்துக் கொண்டு தனது ஏழு பிள்ளைகள்(இன்னான் , பரதேசி, மெய்யன், கழுவன், கோட்டையன்,கைவன்,குச்சிப்புலி)அழைத்துக் கொண்டு மடப்புரம் வந்து மாமன் கருப்பையா பூசாரி வீட்டில் தங்கி வாழ்ந்துள்ளனர். அங்கு ஏற்பட்ட சில பிரச்சினைகளால் நமது 21 தெய்வங்களை வளசரக்கூடையில் எடுத்துக் கொண்டு கொங்கு புளியங்குளம் வந்து தங்கியுள்ளனர்.</p>
    <p>ஒருநாள் இரவு நமது தெய்வங்களுக்கு பூஜை செய்யும் முன்பு மதுரை மீனாட்சி அம்மன் கோயில் சென்று மொட்டக்கோபுரத்தானை வழிபட்டுள்ளனர்.வெகுநேரம் ஆகி இரவு நேரத்தில் வீடு திரும்பும் பொழுது மொட்டக் கோபுரத்தானும் துணைக்கு வந்துள்ளார்.அன்று இரவு நமது தெய்வங்களுக்கு பூஜை செய்யும் பொழுது போட்ட தலுகைகளில் மொட்டக் கோபுரத்தானுக்கு தலுகை போடாததால் ஒரு தலுகையை மொட்டக் கோபுரத்தான் தூக்கிச் சென்று விட்டார். எனவே நமது 21 தெய்வங்களுக்கு தீப்பந்தம் ஏந்தி வழிகாட்டும் தெய்வமாக அருள்மிகு மொட்டக்கோபுரத்தான் முனி ஈஸ்வரன் விளங்குகிறார். நமது பெரிய கோயில் கல்யாண பட்டியில் வடகிழக்கு ஈசான மூலையில் மொட்டக்கோபுரத்தானுக்கு விளக்குத் தூண் நிறுவப்பட்டுளது. பின்பு அங்கு நடந்த பூஜையில் பத்ரகாளிக்கு சூலி ஆடு பூஜை கேட்டதால் பரதேசி பாட்டனார் மனைவி நிறைமாத கர்ப்பிணியாக இருந்ததால் தன் பிள்ளையை பலிகேட்ப்பதாக நினைத்துக் கொண்டு பிரிந்து சென்று விட்டனர்.அவர்களோடு மற்றவர்களும் மெய்யன், கழுவன்,கைவன், கோட்டையன் ,குச்சிப்புலி ஆகியோர் வெவ்வேறு இடங்களுக்கு பிரிந்து சென்று விட்டனர்.நமது பாட்டனார் இன்னான் மட்டும் கூழ் நாயக்கன் போத்தம்பட்டியில் தங்கி வாழ்ந்துள்ளனர்.</p>
    <p>நமது மட்டையன் கூட்டம் மாமன் கருப்பையா பூசாரி அவர்கள் அவர்களுடைய 21 தெய்வங்களுக்கு நமது மற்றொரு மாமன் கருத்தான் கூட்டம் சாப்டூர் ஜமீனில் உள்ள மத்தக் கரையில் 121 தெய்வங்களும்டன் சேர்த்து வழிபட்டு வந்துள்ளனர். காலப்போக்கில் மட்டையன் மாமா அவர்கள் தங்களது குலதெய்வங்களுக்கு சரியாக பூஜை நடத்தாமல் புறக்கணிப்பதாக கருதி சாப்டூர் ஜமீனில் முறையிட்டுள்ளனர்.எனவே மட்டையன் மாமா அவர்கள்  அவர்களுடைய 21 தெய்வங்களை பிரித்துக்  கொடுக்க வேண்டி பெரியபூலாம்பட்டியில் வழக்கு பேசி முடிக்க சாப்டூர் ஜமின் அனுமதி அளித்துள்ளார்.அதன்படி மத்தக்கரையில் செண்டா ஊன்றி கருத்தான் கூட்டம் சாமி மற்றும் மட்டையன் கூட்டம் சாமி இருவரில் எந்த சாமி முந்திச் செண்டாவைப் பிடுங்கி வெற்றி பெறுகிறதோ அதன் படி சாமியை பிரித்துக் கொள்ள வேண்டும் என்று பஞ்சாயத்தில் உடன்படிக்கை ஏற்பட்டது. </p>
    <p>அதன்படி நடைபெற்ற போட்டியில் கருத்தான் கூட்டத்தினர் அக்னி வீரபுத்திரனுக்கு பூஜை செய்து செண்டாவைப் பிடிங்கிவர போட்டிக்கு அனுப்பி வைத்தனர்.மட்டையன் கூட்டத்தினர் அருள்மிகு பத்திரகாளி அம்மனை வேண்டி அவர்களின் சின்னச்சாமியை அனுப்பி வைத்துள்ளனர். போட்டியின் போது கருத்தான் கூட்டம் சுத்தமுக தெய்வமான அக்னி வீர புத்திரன் செண்டாவைப் பிடுங்கி முன்னேறிச் சென்றுள்ளார். அப்பொழுது நமது கருப்பாயி பாட்டி தனது தம்பிக்கு உதவும் நோக்கில் ஆயிரம் கண்ணுடையாள் கண்ணாத்தாளை வேண்டி ஆத்தாளின் அருள் பெற்று நமது சங்கிலி கருப்ப சாமிக்கு செண்டாவைப் பிடுங்கி வர உத்தரவு போடுகிறார். நமது சங்கிலிக்ருப்பு மாமிசத்தை மாலையாக அணிந்து கொண்டு செண்டாவைப் பிடுங்க சென்றது. அப்பொழுது சுத்தமுக தெய்வமான அக்னி வீர புத்திரன் பின் வாங்கி சென்றது. எனவே நமது சங்கிலிக்கருப்பசாமியும் மாமன் மட்டையனுடைய சின்னச்சாமியும் சேர்ந்து செண்டாவைப் பிடுங்கி நேராக வீரளாம்பட்டி சென்று ஆயக்காள் போட்டனர்.அன்றிருந்து நமது மாமன்மார்கள் வீரளாம்பட்டியில் பெரிய கும்பிடு களரி அன்று நமக்கு முதன்மை மரியாதை அளித்து வருகிறார்கள். </p>
    <p>கூழ்நாயக்கன் போத்தம்பட்டியில் ஒருநாள் இரவு நமது சீலக்காரி குழந்தை அம்மன் அங்குள்ள கிணற்றில் தவறி விழுந்துவிட்டார். அதன் பிறகு அங்கிருந்து புறப்படும் பொழுது சங்கம் புதர் செடிக்குள் இருந்த கருப்பு நமது சங்கிலிச்சாமியை அண்ணன் என்று அழைத்துள்ளது.பின்பு சங்கிலி யாருப்பா நீ என்று கேட்டார்.அண்ணே நானும் உங்களுடன் வருகிறேன் என்று கூறியுள்ளது. பின்பு நமது சங்கிலி ஆண்டவர் தனது தங்கை சீலக்காரிக்கு துணையாக கூல் நாயக்கன் போத்தம்பட்டியில் தங்கப் போகிறேன் என்றும் இன்று முதல் நீயும் எங்களோடு தங்கிவிடு உனக்கு எனது பிள்ளைகள் முதன்மை பூஜை கொடுத்து விட்டு மற்ற தெய்வங்களுக்கு பூஜை செய்வார்கள் என்றும் உறுதி அளித்தார்</p>
    <p>அதன் பிறகாரம் சங்கிலியின் உத்தரவுக்குப் பிறகு முதன்மை பூஜையாக மிருக பூஜை சங்கிலியை சாட்சியாக வைத்து நமது பெரிய பூசாரி கொடுத்து வருகிறார். இந்த சங்கம் புதர் கருப்பு நமது முப்பாட்டன்கள் இன்னான் கருப்பாகவும், ஒச்சான் கருப்பாகவும், ஒய்யான் கருப்பாகவும் அவதாரம் எடுத்து பூஜையை ஏற்றுக்கொள்வார். எனவே இந்த சங்கம் புதர் கருப்பு பூசாரிக்குக் கட்டுப்பட்டது. இவருக்கு முதன்மை கொடுக்க வில்லையெனில் மற்ற பூஜையில் குழப்பம் விளைவிப்பார். இந்த கருப்பு பல  மாயாஜால வித்தைகள் புரிந்தவர். அதன் பிறகு நல்லத் தேவன் பட்டி கல்யாணபட்டியில் நமது 21 தெய்வங்களை வணங்கி வாழ்ந்துள்ளனர். அதன் பிறகு நம் பாட்டன்களும் பேரப் பிள்ளைகளும் ஊரை அண்டி வாழ்வதற்காக வில்லானி, வண்ணான் குளம், அத்திபட்டி, தெப்பம்பட்டி, செட்டியபட்டி, செம்பட்டி, பெருமாள்பட்டி, புதூர்,தொட்டப்பநாயக்கனூர், கைலாசபட்டி,இடையபட்டி, வடுக பட்டி,தொ. அம்பாசமுத்திரம், மணப்பாறை
கருக்கட்டான்பட்டி,நல்லமாபட்டி போன்ற ஊர்களுக்கு இடம் பெயர்ந்து வாழ்ந்துவந்துள்ளனர்.</p>
    <p>நமது பாட்டன் முப்பாட்டன் ஒச்சான், இன்னான், ஒய்யான் ஆவார்கள். எனவே நல்லத் தேவன் பட்டி கல்யாணபட்டியில் அமைந்துள்ள பெரிய கோவிலில் நுழைவு வாயிலில் ஒச்சான் என்றும் கருவறையில் இன்னான் என்றும் கல்வெட்டுக்களில் ஒய்யான் என்றும் எழுதப்பட்டுள்ளது.நமது ஏழு தகப்பன்மார்கள் வீரபுத்திரன் சாமி முன்னிலையில் பத்ரகாளி அம்மனுக்கு படைக்கப்படும் சூலி ஆடு பூஜையின் காரணமாக பிரிந்து சென்றதாகக் கூறப்படுகிறது</p>
<p>நமது ஏழு தகப்பன்மார்கள் ஆலயங்கள் அமைந்துள்ள இடங்கள். 
    1.	ஒச்சான் கூட்டம் - நல்லத் தேவன்பட்டி கல்யாணபட்டி மற்றும் கூல்நாயக்கன் பட்டி போத்தம்பட்டி, 
    2.	பரதேசிக் கூட்டம் - வீரளாம்பட்டி அருகில் வீரப்பட்டி, 
    3.	கழுவன் கூட்டம் -குப்பல்நத்தம் அருகில் பூசலப்புரம் , 
4.	கைவன் கூட்டம் -பெரியபூலாம்பட்டி மத்தக்கரை செல்லும் வழியில், 
5.	மெய்யன் கூட்டம் -நாகையாபுரம் அருகில் சடையன் கவுண்டன்பட்டி , 
6.	கோட்டையான் கூட்டம் -பாறைப்பட்டி வேப்பனூத்து செல்லும் வழியில் அமைந்துள்ளது. 
7.	குச்சிப்புலிக் கூட்டத்தின் விபரங்கள் யாரும் அறியப்பட வில்லை.
</p><p>நமக்கு இரண்டு பூர்வீகப் பெட்டிகள் உள்ளது.ஒன்று அத்திபட்டியிலும் மற்றோன்று தெப்பம்பட்டியிலும் உள்ளது. அத்திபட்டி பெட்டி பெரிய பெட்டி என்றும் மேலும் இதில் சங்கிலி சீலக்காரி உட்பட அனைத்து காவல் தெய்வங்களும் உள்ளன.இந்த பெட்டி ஆதிகாலத்தில் வண்ணான் குளம் பூசாரி வகயறாக்களால் தினமும் வழிபாடு செய்யப்பட்டுள்ளது. சில பிரச்சினைகளால் இந்த பெட்டி செட்டியபட்டி மற்றும் செம்பட்டி சென்று தற்பொழுது அத்திபட்டியில் சிங்கப்பூர் ஒய்யணன் தாத்தா அவர்களால் பெட்டி வீடு கட்டி நிலை நிறுத்தப்பட்டுள்ளது. </p>
<p>தெப்பம்பட்டியிலுள்ள பெட்டி அரண்மனைப் பெட்டி என்றும் அழைக்கப்படும்.இதில் சுத்த தெய்வங்களான பெரியாண்டவர் கண்ணாத்தாள் உட்பட ஏழு சாமிகள் உள்ளனர்.இப்பெட்டி வில்லானிப் பங்காளிகளால் உருவாக்கப்பட்டு தெப்பம்பட்டியில் உள்ள நமது பங்காளிகள் மேலும் வாழ்க்கையில் உயர அவர்களுக்கு வழங்கப்பட்டுள்ளது.</p>
    <a href="index.html">Back to Main</a>
</body>
